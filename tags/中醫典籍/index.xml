<?xml version="1.0" encoding="utf-8" standalone="yes" ?>
<rss version="2.0" xmlns:atom="http://www.w3.org/2005/Atom">
  <channel>
    <title>中醫典籍 on 活力藥師網番外篇</title>
    <link>https://arguskao.github.io/tags/%E4%B8%AD%E9%86%AB%E5%85%B8%E7%B1%8D/</link>
    <description>Recent content in 中醫典籍 on 活力藥師網番外篇</description>
    <generator>Hugo -- gohugo.io</generator>
    <language>zh</language>
    <lastBuildDate>Mon, 17 Aug 2009 10:42:21 +0000</lastBuildDate>
    
	<atom:link href="https://arguskao.github.io/tags/%E4%B8%AD%E9%86%AB%E5%85%B8%E7%B1%8D/index.xml" rel="self" type="application/rss+xml" />
    
    
    <item>
      <title>黃帝內經素問譯解</title>
      <link>https://arguskao.github.io/2009/08/%E9%BB%83%E5%B8%9D%E5%85%A7%E7%B6%93%E7%B4%A0%E5%95%8F%E8%AD%AF%E8%A7%A3/</link>
      <pubDate>Mon, 17 Aug 2009 10:42:21 +0000</pubDate>
      
      <guid>https://arguskao.github.io/2009/08/%E9%BB%83%E5%B8%9D%E5%85%A7%E7%B6%93%E7%B4%A0%E5%95%8F%E8%AD%AF%E8%A7%A3/</guid>
      <description>上古天真論篇第一
昔在黃帝，生而神靈，弱而能言，幼而徇齊，長而敦敏，成而登天。
乃問于天師曰：余聞上古之人，春秋皆度百歲，而動作不衰；今時之人，年半百而動作皆衰者。時世異耶人將失之耶？
岐伯對曰：上古之人？其知道者，法于陰陽，和于術數，食飲有節，起居有常，不妄作勞，故能形與神俱，而盡終其天年，度百歲乃去。
今時之人不然也，以酒為漿，以妄為常，醉以入房，以欲竭其精，以耗散其真，不知持滿，不時御神，務快其心，逆于生樂，起居無節，故半百而衰也。
夫上古聖人之教下也，皆謂之虛邪賊風避之有時，恬惔虛無，真氣從之，精神內守，病安從來。
是以志閑而少欲，心安而不懼，形勞而不倦，氣從以順，各從其欲，皆得所願。故美其食，任其服，樂其俗，高下不相慕，其民故曰樸。
是以嗜欲不能勞其目，淫邪不能惑其心，愚智賢不肖，不懼于物，故合于道。
所以能年皆度百歲而動作不衰者，以其德全不危也。
帝曰：人年老而無子者，材力盡邪？將天數然也？
岐伯曰：女子七歲腎氣盛，齒更髮長。
二七而天癸至，任脈通，太沖脈盛，月事以時下，故有子。
三七腎氣平均，故真牙生而長極。
四七筋骨堅，髮長極，身體盛壯。
五七陽明脈衰，面始焦，髮始墮。
六七三陽脈衰于上，面皆焦，髮始白。
七七任脈虛，太沖脈衰少，天癸竭，地道不通，故形壞而無子也。
丈夫八歲腎氣實，髮長齒更。
二八腎氣盛，天癸至，精氣溢瀉，陰陽和，故能有子。
三八腎氣平均，筋骨勁強，故真牙生而長極。
四八筋骨隆盛，肌肉滿壯。
五八腎氣衰，髮墮齒槁。
六八陽氣衰竭於上，面焦，髮鬢頒白。
七八肝氣衰，筋不能動，天癸竭，精少，腎臟衰，形體皆極。
八八則齒髮去。
腎者主水，受五臟六腑之精而藏之，故五臟盛，乃能瀉。
今五臟皆衰，筋骨解墮，天癸盡矣，故髮鬢白，身體重，行步不正，而無子耳。
帝曰：有其年已老，而有子者：何也？岐伯曰：此其天壽過度，氣脈常通，而腎氣有餘也。此雖有子，男子不過盡八八，女子不過盡七七，而天地之精氣皆竭矣。
帝曰：夫道者年皆百歲，能有子乎？岐伯曰：夫道者能卻老而全形，身年雖壽，能生子也。
黃帝曰：余聞上古有真人者，提挈天地，把握陰陽，呼吸精氣，獨立守神，肌肉若一，故能壽敝天地，無有終時，此其道生。
中古之時，有至人者，淳德全道，和于陰陽，調于四時，去世離俗，積精全神，游行天地之間，視聽八遠之外，此蓋益其壽命而強者也。亦歸于真人。
其次有聖人者，處天地之和，從八風之理，適嗜欲于世俗之間，無恚嗔之心，行不欲離于世，被服章，舉不欲觀于俗，外不勞形於事，內無思想之患，以恬愉為務，以自得為功，形體不敝，精神不散，亦可以百數。
其次有賢人者，法則天地，象似日月，辨列星辰，逆從陰陽，分別四時，將從上古合同于道，亦可使益壽而有極時。
四氣調神大論篇第二
春三月，此為發陳。天地俱生，萬物以榮，夜臥早起，廣步于庭，被髮緩形，以使志生，生而勿殺，予而勿奪，賞而勿罰，此春氣之應，養生之道也；逆之則傷肝，夏為實寒變，奉長者少。
夏三月，此為蕃秀。天地氣交，萬物華實，夜臥早起，無厭于日，使志勿怒，使華英成秀，使氣得泄，若所愛在外，此夏氣之應，養長之道也；逆之則傷心，秋為痎瘧，奉收者少，冬至重病。
秋三月，此謂容平，天氣以急，地氣以明，早臥早起，與雞俱興，使志安寧，以緩秋刑，收斂神氣，使秋氣平，無外其志，使肺氣清，此秋氣之應，養收之道也；逆之則傷肺，冬為飧泄，奉藏者少。
冬三月，此為閉藏。水冰地坼，勿擾乎陽，早臥晚起，必待日光，使志若伏若匿，若有私意，若已有得，去寒就溫，無泄皮膚，使氣極奪。此冬氣之應，養藏之道也；逆之則傷腎，春為痿厥，奉生者少。
天氣清淨，光明者也，藏德不止，故不下也。
天明則日月不明，邪害空竅。陽氣者閉塞，地氣者冒明，雲霧不精，則上應白露不下。
交通不表，萬物命故不施，不施則名木多死。惡氣不發，風雨不節，白露不下，則菀卧不榮。賊風數至，暴雨數起，天地四時不相保，與道相失，則未央絕滅。
唯聖人從之，故身無奇病，萬物不失，生氣不竭。
逆春氣則少陽不生，肝氣內變。
逆夏氣則太陽不長，心氣內洞。
逆秋氣則太陰不收，肺氣焦滿。
逆冬氣則少陰不藏，腎氣獨沉。
夫四時陰陽者，萬物之根本也。所以聖人春夏養陽，秋冬養陰，以從其根；故與萬物沉浮于生長之門，逆其根則伐其本，壞其真矣。故陰陽四時者，萬物之終始也；生死之本也；逆之則災害生，從之則苛疾不起，是謂得道。道者聖人行之，愚者佩之。從陰陽則生，逆之則死；從之則治，逆之則亂。反順為逆，是謂內格。
是故聖人不治己病，治未病不治己亂、治未亂，此之謂也。夫病已成而後藥之，亂己成而後治之，譬猶渴而穿井，鬥而鑄錐，不亦晚乎？
生氣通天論篇第三
黃帝曰：夫自古通天者，生之本，本于陰陽。
天地之間，六合之內，其氣九州、九竅、五臟十二節，皆通乎天氣。
其生五，其氣三，數犯此者，則邪氣傷人，此壽命之本也。
蒼天之氣，清靜則志意治，順之則陽氣固，雖有賊邪，弗能害也，此因時之序。
故聖人傳精神，服天氣而通神明。失之則內閉九竅，外壅肌肉，衛氣解散，此謂自傷，氣之削也。
陽氣者，若天與日，失其所，則折壽而不彰。故天運當以日光明。是故陽因而上，衛外者也。
因于寒，欲如運樞，起居如驚，神氣乃浮。
因於暑汗，煩則喘喝，靜則多言。
體若燔炭，汗出而散。
因于濕，首如裹。濕熱不攘，大筋锵短，小筋馳長。锵短為拘，馳長為痿。
因于氣，為腫。四維相代，陽氣乃竭。
陽氣者，煩勞則張，精絕，辟積于夏，使人煎厥；目盲不可以視，耳閉不可以聽，潰潰乎若壞都，汨汨乎不可止。
陽氣者，大怒則形氣絕而血菀于上，使人薄厥。
有傷於筋，縱，其若不容。
汗出偏沮，使人偏枯。
汗出見濕，乃生痤疿。
高梁之變，足生大丁受如持虛。
勞汗當風，寒薄為●，鬱乃痤。
陽氣者，精則養神，柔則養筋。
開闔不得，寒氣從之，乃生大僂。
陷脈為鞄，留連肉腠。</description>
    </item>
    
  </channel>
</rss>